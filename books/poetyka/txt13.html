<!doctype html>
<html lang="uk">

  <head>
    <meta charset="utf-8">
    <title>bebyx: Поетика Арістотеля (Розділ XIII)</title>
    <meta name="description" content="Читати онлайн Поетику Арістотеля: Розділ XIII.">
    <meta name="author" content="Арістотель">
    <meta name="keywords" content="поезія, драма, класика, філософія">

    <meta name="viewport" content="width=device-width, initial-scale=1">
    <link rel="stylesheet" href="../../main.css">
  </head>

  <body>
    <article>
      <h1>XIII</h1>
      <p>
	<sub>1453 а</sub> Чого треба домагатися, а чого уникати, 
	складаючи фабули, і в чому полягає завдання трагедії — 
	про це слід би говорити тепер, безпосередньо після 
	сказаного. Композиція кращої трагедії повинна бути 
	не проста, а заплутана, а до того ще й має відтворювати 
	жахливе і гідне співчуття, бо саме в цьому і полягає 
	суть такого зображення. Отже, насамперед ясно, що не 
	слід показувати на сцені переходу гідних людей від щастя 
	до нещастя, бо це й не жахає і співчуття не викликає, 
	а обурює, ні переходу людей негідних від нещастя до 
	щастя, бо це менш за все трагічне — адже тут нема нічого, 
	що для цього потрібне: ні людяного, ні вартого жалю, 
	ні жахливого. Не повинні також і зовсім погані люди із 
	щастя впадати у нещастя — такий збіг подій може й викликав 
	би почуття людяності, але не жалю і не жаху; бо співчуття 
	можливе до безвинно нещасного, а жах — з приводу недолі 
	нам подібного, — тим-то в такому випадкові місця ні жалю 
	ні жахові не буде.
	
      </p>

      <p>
	Отже, лишається посередині між ними той, хто, не визначаючись 
	ні чеснотою, ні справедливістю, впадає в нещастя не через 
	свою нікчемність і мерзенність, а через якусь помилку, 
	тоді як раніше він був у великій пошані і 
	щасті<sup>[<a href="#note1">1</a>]</sup>, як, 
	наприклад, Едіп, Фієст<sup>[<a href="#note2">2</a>]</sup> 
	і інші видатні мужі з таких же родів.
      </p>

      <p>
	Треба, щоб добре складена фабула була скоріше простою, 
	ніж подвійною, як каже дехто, і являла перехід не до щастя 
	з нещастя, а, навпаки, з щастя до нещастя, — але не через 
	мерзенність, а через велику помилку людини — або такої, 
	як ми говорили, або скоріше кращої, ніж гіршої. 
	Доказ цьому — в досвіді минулого: раніше поети переповідали 
	які б не припало міфи, а тепер кращі трагедії складаються 
	навколо небагатьох родин, наприклад, навколо 
	Алкмеона<sup>[<a href="#note3">3</a>]</sup> і Едіпа, Ореста, 
	Мелеагра<sup>[<a href="#note4">4</a>]</sup>, Фієста, 
	Телефа<sup>[<a href="#note5">5</a>]</sup> та інших, 
	кому довелось або зазнати, або вчинити щось страшне.
      </p>

      <p>
	Отже, кращою щодо вимог мистецтва є трагедія саме такого 
	складу. Ось чому помиляються ті, хто докоряє Евріпідові, 
	що він робить це у своїх трагедіях, і багато його творів 
	кінчаються нещастям. Як уже сказано, це — правильно. 
	Найкращий тому доказ: на сцені під час вистав найтрагічнішими 
	виявляються саме такі твори, якщо вони вдало виконані. 
	І Евріпід, хоч в інших відношеннях і не дуже добре порядкує 
	своїм матеріалом, все ж таки виявляється 
	найтрагічнішим з поетів.
      </p>

	  <p>
	Друга за своїм значенням, а дехто вважає її першою, 
	є трагедія, яка має подвійний сюжет, подібно до «Одіссеї», 
	і закінчується для людей кращих і гірших протилежними 
	наслідками. Першою вона здається через слабкість 
	театральної публіки, — адже поети пристосовуються 
	до глядачів, догоджаючи їх смакові. Але не в цьому 
	задоволення від трагедії, — це більш властиво комедії, 
	бо тут навіть ті, що були в міфі найлютішими ворогами, 
	як, наприклад, Орест і Егіст<sup>[<a href="#note6">6</a>]</sup>, 
	кінець кінцем стають друзями і ніхто ні від кого не вмирає.
	  </p>

    </article>

    <nav>
      <a href="#">Попередня сторінка</a> — <a href="../poetyka.html">Зміст</a> — <a href="#">Наступна сторінка</a>
    </nav>

    <aside>
      <h2>Примітки</h2>

      <ol>
	<li id="note1">
	  <p>
	    Теоретики французького класицизму використали це
		місце як аргумент для обгрунтування своєї тези про те, 
		що героями трагедій повинні бути лише особи 
		високопоставлені — королі, принци та ін. 
		Насправді за Арістотелем, як випливає з розділу XV, 
		героєм трагедії можуть бути і люди низького 
		походження, аби тільки благородного характеру.
	  </p>
	</li>
	<li id="note2">
	  <p>
	    <b>Фієст</b> — син Пелопса і Гіпподамії, міфічний цар 
		Аргоса, брат Атрея; відомий своїми злочинами. Трагедії 
		«Фієст» написали Софокл і Евріпід. До наших часів 
		дійшла також трагедія римського письменника Сенеки 
		з однойменним заголовком.
	  </p>
	</li>
	<li id="note3">
	  <p>
	    <b>Алкмеон</b> — син Амфіарая і Еріфіли, учасник походу 
		семи героїв проти Фів. Повернувшись з успішного походу, 
		Алкмеон помстився матері за загибель батька. 
		Його батько Амфіарай не хотів іти на війну проти Фів, 
		знаючи з пророцтва, що він там загине; але Еріфіла, 
		спокушена дорогим намистом, яким її підкупив син Едіпа 
		Полінік, що організував перший похід на Фіви, 
		намовила Амфіарая. За вбивство матері Алкмеона 
		переслідували ерінії, богині помсти і кари за 
		пролиту кров рідних. Міф про Алкмеона послужив 
		основою для багатьох трагедій, але жодна з них 
		не збереглася до наших часів.
	  </p>
	</li>
	<li id="note4">
	  <p>
	    <b>Мелеагр</b> — син калідонського царя Ойхнея і Алтеї, 
		організатор полювання на калідонського лісового кабана, 
		в якому взяли участь найбільш знамениті грецькі герої. 
		Після полювання у суперечці Мелеагр убив улюбленого 
		брата своєї матері, за що вона прокляла сина і просила 
		богів послати йому смерть. За іншою версією, Алтея 
		спалила головешку, від збереження якої залежало 
		життя Мелеагра. Як тільки головешка догоріла, герой 
		закінчив життя.
	  </p>
	</li>
	<li id="note5">
	  <p>
	    <b>Телеф</b> — син Геракла і Авги, цар Місії в 
		Малій Азії. Телеф під час оборони узбережжя від 
		греків був поранений списом Ахілла. Йому було 
		провіщено, що рану, яка не заживала, може вилікувати 
		тільки той, хто її заподіяв. Вилікувала Телефа іржа 
		із списа Ахілла.
	  </p>
	</li>
	<li id="note6">
	  <p>
	    <b>Егіст</b> — син Фієста, коханець Клітемнестри, 
		разом з нею вбив Агамемнона, коли той повернувся 
		з-під Трої, і заволодів царством. Орест, син Агамемнона, 
		щоб відомстити смерть батька, за звичаєм кровавої 
		помсти вбив Егіста і власну матір Клітемнестру. 
		Цей міф послужив сюжетом для «Орестеї» Есхіла. 
		Згадуючи комедію, в якій Егіст і Орест були зображені 
		як друзі, Арістотель натякає на твір свого сучасника 
		Алексіда, який перелицював міф про Егіста. 
		Арістотель називає Евріпіда «найтрагічнішим із поетів» 
		з уваги на його патетичність. Евріпід був 
		неперевершеним у зображенні психологічних конфліктів, 
		здатних потрясти до глибини душі глядача («Медея», 
		«Іпполіт», «Вакханки», «Троянки» та ін.).
	  </p>
	</li>
      </ol>

    </aside>
  </body>

</html>
