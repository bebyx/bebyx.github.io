<!doctype html>
<html lang="uk">

  <head>
    <meta charset="utf-8">
    <title>bebyx: Поетика Арістотеля (Розділ IX)</title>
    <meta name="description" content="Читати онлайн Поетику Арістотеля: Розділ IX.">
    <meta name="author" content="Арістотель">
    <meta name="keywords" content="поезія, драма, класика, філософія">

    <meta name="viewport" content="width=device-width, initial-scale=1">
    <link rel="stylesheet" href="../../main.css">
  </head>

  <body>
    <article>
		<h1>IX</h1>
		<p>
	<sub>1451 в</sub> Із сказаного ясно також, що завдання поета — 
	говорити не про те, що справді сталося, а про те, що могло б 
	статися, тобто про можливе або неминуче. Історик і поет 
	відрізняються один від одного не тим, що один із них 
	говорить віршами, а другий — прозою (можна 
	Геродотові<sup>[<a href="#note1">1</a>]</sup> твори викласти 
	віршами, і все-таки це була б історія, хоч і у віршах); 
	відрізняє їх те, що один говорить про події, які справді 
	відбулися, а другий — про те, що могло б статися. 
	Тим-то поезія і філософськи глибша, і серйозніша за історію — 
	поезія говорить більш про загальнe, а історія — про
	окреме.
		</p>
  
		<p>
	Загальне полягає в тому, що людині певної вдачі доводиться 
	говорити або робити, виходячи з ймовірності або необхідності, 
	а цього й прагне поезія, надаючи імення своїм героям. 
	Окреме ж — це, приміром, те, що зробив 
	Алківіад<sup>[<a href="#note2">2</a>]</sup>, 
	або те, що з ним трапилось.
		</p>

		<p>
	Сказане цілком можна пояснити на прикладі комедії. 
	Склавши фабулу відповідно до ймовірності, автори комедії 
	підставляють випадкові імена, але не торкаються певних осіб, 
	як поети ямбічні<sup>[<a href="#note3">3</a>]</sup>. 
	Що ж до трагедії, то в ній додержуються справжніх імен, 
	оскільки довіру викликає тільки можливе. Адже ми не віримо 
	в можливість того, що не сталося; а що сталося, те, очевидно, 
	можливе, бо воно й не сталося б, якби не було можливе. 
	Проте в трагедіях буває й так, що одно або два імені — справжні, 
	а решта — вигадані. А в деяких і жодного справжнього імені немає, 
	як-от, наприклад, в Агафоновій 
	«Квітці»<sup>[<a href="#note4">4</a>]</sup>. В цій трагедії 
	вигадані і події, і імена, а проте вона подобається. 
	Отож, поетові не треба обов’язково додержуватися традиційних 
	переказів, що ними обмежуються найкращі 
	трагедії<sup>[<a href="#note5">5</a>]</sup>. Та й смішно 
	цього домагатися, бо й відоме — не багатьом відоме, а проте 
	подобається всім.
		</p>

		<p>
	З усього цього ясно, що поетові належить бути більш творцем 
	фабул, ніж віршових розмірів, бо й поет він у тій мірі, 
	у якій відтворює дійсність, а від творює він її в дії. 
	Навіть якщо йому довелося б писати про те, що сталося 
	насправді, він все одно залишається творцем. Іноді ніщо 
	не заважає справжнім подіям мати характер ймовірності і 
	можливості, але відібрати їх — це й значить бути творцем.
		</p>

		<p>
	З недосконалих фабул, тобто дій, найгіршими є епізодичні. 
	Епізодичною<sup>[<a href="#note6">6</a>]</sup> я вважаю 
	таку фабулу, в якій епізоди вставляються один за одним і 
	при цьому не звертається увага на їх ймовірність та необхідність. 
	Такими фабули виходять у поганих поетів з їхньої вини, 
	а в хороших — з огляду на 
	арбітрів<sup>[<a href="#note7">7</a>]</sup>: готуючи вистави і 
	надмірно розтягуючи фабулу, поети часто бувають змушені 
	порушувати її послідовність.
		</p>

		<p>
	<sub>1452 а</sub> Трагедія відтворює не тільки дію завершену, але й таку, яка 
	викликає жах і жаль. Це здебільшого буває тоді, коли щось 
	несподівано виникає із самого взаємозв'язку подій. Здивування 
	матиме у такому випадку більшу силу, ніж коли що-небудь 
	трапляється само собою і випадково. Адже і з випадкового 
	найвидатнішим здається те, що трапилось начебто навмисно, 
	як-от, наприклад, те, що статуя 
	Мітія<sup>[<a href="#note8">8</a>]</sup> в Аргосі впала 
	на винуватця Мітієвої смерті і вбила його тоді, коли він 
	на неї дивився. Такі події не здаються нам випадковими, 
	отже, й фабули такі безперечно кращі.
		</p>

		<p>
		</p>

    </article>

    <nav>
      <a href="./txt8.html">Попередня сторінка</a> — <a href="../poetyka.html">Зміст</a> — <a href="#">Наступна сторінка</a>
    </nav>

    <aside>
      <h2>Примітки</h2>

      <ol>
	<li id="note1">
	  <p>
	    <b>Геродот</b> (близько 484—425 рр. до н. е.) — відомий 
		грецький історик, автор твору про грецько-перські війни 
		в дев'яти книгах. Твір цей дійшов до наших часів. 
		Четверта книга присвячена Скіфії — території 
		Північного Причорномор'я, яка зараз, в значній частині, 
		знаходиться в межах УРСР.
	  </p>
	</li>
	<li id="note2">
	  <p>
	    <b>Алківіад</b> (близько 451—404 рр. до н. е.) — політичний 
		діяч і стратег Афін. Відзначався безпринципністю та 
		політичною нестійкістю.
	  </p>
	</li>
	<li id="note3">
	  <p>
		Античні ямбографи більше виступали у своїх віршах проти 
		окремих осіб, ніж критикували вади всього суспільства. 
		Основоположником літературного ямба був Архілох 
		(VII ст. до н.е.), уродженець острова Пароса. 
		Він нещадно глузує з паросця Лікамба, який відмовився 
		видати за нього дочку Необулу. Глузування з окремих людей 
		характерне і для останнього класика ямбографії Гіппонакта 
		з Ефеса (друга половина VI ст. до н. е.). Представники 
		стародавньої аттічної комедії Кратін, Евполід, Арістофан 
		також не раз дошкульно критикували окремих осіб. 
		Тільки середня й нова аттічна комедія відмовилась від 
		особистого глузування з громадян.
	  </p>
	</li>
	<li id="note4">
	  <p>
		<b>Агафон</b> — знаменитий афінський трагічний поет кінця 
		V ст. (близько 447—400 рр. до н.е.). В трагедії він 
		перетворив хорові партії на вокальні інтермедії, 
		не пов'язані з текстом — свого роду музикальний 
		дивертисмент між окремими актами драми 
		(див. <a href="#">розд. XVIII</a>). 
		Агафон був сміливим новатором у грецькій драматургії, 
		тому що він намагався звільнити трагедію від тісного 
		зв'язку з міфологією, писав п’єси на вигадані сюжети 
		з вигаданими особами. Від його творів збереглися 
		назви і незначні фрагменти.
	  </p>
	</li>
	<li id="note5">
	  <p>
		Античні трагіки черпали сюжети для своїх творів, 
		як правило, з міфології. «Передумовою грецького мистецтва, — 
		пише Маркс, — є грецька міфологія, тобто природа і самі 
		суспільні форми, вже перероблені несвідомо-мистецьким 
		способом, народною фантазією. Це його матеріал». 
		(К. М а р к с, До критики політичної економії. К., 
		Партвидав України, 1935, стор. 37). Найчастіше грецькі 
		поети зверталися до фіванського та аргоського циклів 
		епічних сказань, багатих трагічними випадками. Нещасна 
		доля Лая, Едіпа, Етеокла, Полініка, Антігони з фіванського 
		циклу та Пелопса, Агамемнона, Ореста, Іфігенії, Електри — 
		з аргоського — стали сюжетом не одної трагедії. Улюбленими 
		були сюжети про Троянську війну. Сам Есхіл говорив, що його 
		твори — це крихти «від пишного бенкету Гомера». В окремих 
		випадках трагедії складались і на злободенні теми. До таких 
		належали «Взяття Мілета» та «Фінікіянки» Фрініха, 
		«Перси» Есхіла та інші.
	  </p>
	  <p>
		Але грецькі трагіки досить вільно поводились з міфами, часом 
		далеко відходили від їх традиційної форми, змінювали їх 
		відповідно до своїх художніх задумів: в образах відтворювали 
		риси сучасної їм дійсності, відгукувалися на животрепетні 
		питання соціально-політичного життя.
	  </p>
	</li>
	<li id="note6">
	  <p>
		«Епізодичними» Арістотель називає трагедії, які не мають 
		єдиної центральної дії, а складаються з низки окремих сцен. 
		До таких трагедій належать «Троянки» і «Фінікіянки» Евріпіда, 
		а також «Едіп в Колоні» Софокла.
	  </p>
	</li>
	<li id="note7">
	  <p>
		Мова йде про якесь жюрі при архонті, яке вирішувало, чи 
		допускати трагедії до конкурсу. Призові місця уже виставленим 
		трагедіям присуджувало жюрі з 10 чоловік, вибраних 
		жеребкуванням до початку драматичного конкурсу. Рішення жюрі 
		зберігались в афінському архіві. Ці протоколи мали назву 
		«дідаскалії».
	  </p>
	</li>
	<li id="note8">
	  <p>
		<b>Мітій</b> — якийсь житель Аргоса. Про це незвичайне 
		покарання вбивці розповідає також Плутарх у творі 
		«Про пізнє покарання злочинців божеством» (VIII, стор. 553).
	  </p>
	</li>
      </ol>

    </aside>
  </body>

</html>
