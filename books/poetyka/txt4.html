<!doctype html>
<html class="no-js" lang="uk">

	<head>
		<meta charset="utf-8">
		<title>bebyx: Поетика Арістотеля (Розділ IV)</title>
		<meta name="description" content="Читати онлайн Поетику Арістотеля: Розділ IV.">
		<meta name="author" content="Арістотель">
		<meta name="keywords" content="поезія, драма, класика, філософія">

		<meta name="viewport" content="width=device-width, initial-scale=1">
		<link rel="stylesheet" href="../../main.css">
	</head>

	<body>
		<article>
			<h1>IV</h1>
			<p>
				Здається, поезію породили взагалі дві причини, і до того ж, цілком
				природні<sup>[<a href="#note1">1</a>]</sup>. По-перше, людям з дитинства
				властиво наслідувати,— тим вони від ін­ших живих істот і відрізняються,
				що дуже здатні до наслідування, завдяки якому вони і набувають пер­ших
				знань. По-друге, всі відчувають у наслідуванні приємність. Доказ цього
				дають самі мистецькі твори: те, на що в дійсності дивитись неприємно,
				викликає у нас задоволення, коли ми бачимо найточніше його зма­лювання,
				наприклад, зображення найжахливіших звірів або
				трупів<sup>[<a href="#note2">2</a>]</sup>.
			</p>

			<p>
				Пояснюється це тим, що набувати знань надзви­чайно приємно не тільки
				філософам, але й іншим лю­дям, хоч останні сприймають їх поверхово.
				Дивлячись на картину, вони відчувають задоволення, бо, розгля­даючи її,
				вчаться, тобто замислюються над тим, що вона собою являє і кого
				зображає. Якщо ж кому ра­ніше не доводилось бачити зображених на ній
				речей, то задоволення людина відчуває вже не від їх подіб­ності, а від
				майстерності картини, від її кольору або від чогось іншого.
			</p>

			<p>
				Нам від природи властиві і наслідування, і ме­лодія, і ритм; віршові ж
				розміри, очевидно, є види ритму. І вже з первісних часів найздатніші до
				цього люди почали творити поезію, поступово розвиваючи її з імпровізації.
			</p>

			<p>
				Поезія поділилась на види відповідно до особи­стої вдачі поетів:
				поважніші з них відтворювали пре­красні вчинки і таких же прекрасних
				людей, а більш легковажні — вчинки людей нікчемних, складаючи на­самперед
				глузливі пісні, тоді як перші творили
				гім­ни<sup>[<a href="#note3">3</a>]</sup> та
				енкомії<sup>[<a href="#note4">4</a>]</sup>. До Гомера ми не можемо
				назвати жодного такого твору, хоч поетів було багато, а почи­наючи з
				Гомера — можемо, як-от, наприклад,
				його «Маргіт»<sup>[<a href="#note5">5</a>]</sup> та інші подібні твори.
				Тоді ж виник у по­етів і відповідний ямбічний розмір,— він і тепер
				зветься ямбічним (глузливим)<sup>[<a href="#note6">6</a>]</sup>, бо у
				віршах, складе­них цим розміром, вони один з одного глузували. Так, одні
				із стародавніх поетів стали творцями героїчних поем, а інші — ямбів.
			</p>

			<p>
				<sub>1449 а</sub> Гомер був поет переважно серйозного жанру, бо він
				єдиний не тільки створив чудові поеми, але й дав драматичні образи; він
				же перший намітив і основні форми комедії, відтворивши в драматичній дії
				не ганебне, а смішне. Тому «Маргіт» має такий же самий зв’язок з
				комедією, як «Іліада» і «Одіссея» — з тра­гедією.
			</p>

			<p>
				Коли виникли трагедія і комедія, то поети звер­тались до якогось із цих
				видів поезії, відповідно до своїх природних нахилів, і одні замість
				ямбічних стали комедійними поетами, а інші замість епіків — тра­гіками,
				бо ці останні види поезії значніші і поважніші за перші.
			</p>

			<p>
				Чи досить уже розвинулась трагедія у всіх своїх видах, чи ні, якщо
				розглядати її саму по собі і щодо вимог театру,— це питання окреме. І
				трагедія, і ко­медія виникли напочатку з імпровізації, перша — від
				заспівачів дифірамбів<sup>[<a href="#note7">7</a>]</sup>, друга — від
				заспівачів фа­лічних пісень<sup>[<a href="#note8">8</a>]</sup>, які й
				досі ще залишаються у звичаях багатьох міст. Трагедія потроху
				розросталась, у ході поступового розвитку все більше виявлялись її
				осо­бливості, і, зазнавши багатьох змін, вона зупинилась, досягнувши
				повної відповідності своїй природі.
			</p>

			<p>
				Щодо кількості авторів, то Есхіл<sup>[<a href="#note9">9</a>]</sup>
				перший запро­вадив двох замість одного; він зменшив також зна­чення хору і
				надав провідної ролі діалогові; Софокл увів трьох акторів і сценічні
				декорації<sup>[<a href="#note10">10</a>]</sup>.
			</p>

			<p>
				Далі, щодо обсягу трагедії. З невеликих сюжетів та жартівливого способу
				вислову, внаслідок перетво­рень сатирівського
				дійства<sup>[<a href="#note11">11</a>]</sup>, уже пізніше виникла
				ве­лична трагедія, і розмір її з хореїчного
				тетраметра<sup>[<a href="#note12">12</a>]</sup> змінився на ямбічний
				триметр. Спершу користувалися тетраметром тому, що поезія була
				сатирівською і мала переважно танцювальний характер; а коли розвинувся
				діалог, то сама його природа винайшла властивий йому розмір, бо з усіх
				метрів ямбічний найбільше на­ближається до розмови. Доказом цього є те,
				що в розмові поміж собою ми вживаємо ямби часто, а гек­заметри мало, та
				й то порушуючи звичайний її тон. Щодо збільшення в трагедії кількості
				епісодіїв<sup>[<a href="#note13">13</a>]</sup> і стилістичного
				оздоблення окремих її частин, то не бу­демо про це говорити, бо вдаватись
				у всі подробиці було б занадто довго.
			</p>

		</article>

		<nav>
			<a href="./txt3.html">Попередня сторінка</a> — <a href="../poetyka.html">Зміст</a> — <a href="#">Наступна сторінка</a>
		</nav>

		<aside>
			<h2>Примітки</h2>

			<ol>
				<li id="note1">
					<p>
						 Можливо в цих рядках міститься прихована полеміка Арістотеля з
						 поглядами його вчителя Платона, який запере­чував пізнавальну
						 цінність мистецтва, в той час як Арістотель визнавав за мистецтвом,
						 зокрема за поезією, велике пізнаваль­не значення.
					</p>
				</li>
				<li id="note2">
					<p>
						Думку Арістотеля про те, що люди з приємністю див­ляться на
						найточніше відображення того, на що в дійсності дивитись неприємно,
						поділяють й інші античні автори, напри­клад Плутарх у творах
						«Про слухання поетів» (розд. 3) та «Застольні проблеми» (V, І).
					</p>
				</li>
				<li id="note3">
					<p>
						<b>Гімн</b> в античності — культова хвалебна пісня на честь бога
						або героя. До нас дійшов збірник гімнів на честь Аполло­на, Афродіти,
						Гермеса, Деметри, Діоніса і Пана. Є підстави автором його вважати
						Гомера.
					</p>
				</li>
				<li id="note4">
					<p>
						<b>Енкомій</b> — жанр хорової лірики, гімн на честь пев­ної особи.
					</p>
				</li>
				<li id="note5">
					<p>
						<b>«Маргіт»</b> — жартівливий епос про героя-дурника, який завжди
						діє невлад; автор цього твору невідомий. Ймовірний час написання —
						VII. ст. до н. е. Твір написаний дактилічним гекзаметром впереміж з
						ямбом. Герой поеми Маргіт (сама наз­ва означає «дурник»), син багатих
						батьків, «знав багато речей, але все знав погано». Боги не дали йому
						вміння ні копати, ні орати, і все, за що б він не брався, виходило в
						нього невдало. Стародавні греки автором «Маргіта» вважали Гомера.
						Арісто­тель теж помилково приписує цей твір Гомерові. До наших ча­сів
						«Маргіт» зберігся у невеликих фрагментах. Оскільки автор глузував із
						свого героя, Арістотель вбачає в цьому творі дав­ній зразок комедії.
					</p>
				</li>
				<li id="note6">
					<p>
						Арістотель виводить назву «ямб» від грецького дієслова
						«висміювати, глузувати». Інші античні філологи виводили її від імені
						Ямби, міфічної служниці елевсінського царя Келея, яка своїми жартами
						зуміла розсмішити навіть Деметру, засмучену зникненням дочки
						Персефони, яку викрав і взяв со­бі за дружину володар підземного
						царства Аїд. Найвидатнішими представниками античної ямбографії були
						до Арістотеля Архілох, Семонід Аморгський і Гіппонакт.
					</p>
				</li>
				<li id="note7">
					<p>
						 Історично у всіх народів світу драма виникла з обря­дових дійств.
						 Грецька драма і театр розвинулися із землероб­ських свят на честь
						 бога Діоніса. На цих святах хор переря­джених селян і заспівувач
						 виконували дифірамб — хвалебну пісню, в якій славили Діоніса. Вже
						 на цій стадії дифірамб містив у собі елементи діалога і примітивної
						 театральної дії, поєднаної з танком, співами і пантомімою. З хору
						 виділився згодом окремий виконавець — актор. Цей факт сприяв
						 даль­шому розвиткові драматичної дії і виникненню літературного
						 жанру трагедії.
					</p>
				</li>
				<li id="note8">
					<p>
						<b>Фалічні пісні</b> — пісні, що виконувались у процесіях на честь
						богів плодючості, особливо Діоніса. Під час таких проце­сій учасники
						розігрували глузливі мімічні сценки, пускали не­пристойні дотепи на
						адресу окремих осіб. Усі ці ігри і пісні повинні були забезпечити
						перемогу продуктивних сил природи. Думка Арістотеля про те, що
						трагедія бере свій початок з фольклору, з ігор та пісень на святах
						родючості цілком відпо­відає дійсності.
					</p>
				</li>
				<li id="note9">
					<p>
						<b>Есхіл</b> <nobr>(525—456 рр. до н. е.)</nobr> — видатний
						старо­грецький драматург, «батько трагедії» (Енгельс). Із 90 його
						п’єс до нас дійшли в повному вигляді 7: «Благальниці», «Пер­си»,
						«Семеро проти Фів», «Прометей закутий» та трилогія
						«Орестея» («Агамемнон», «Хоефори», «Евменіди»). П’єси Есхіла
						відзначаються глибиною думки і гостротою проблематики, урочистим
						стилем, монументальністю образів, з яких особливо рним став образ
						Прометея. Велика була новаторська роль Есхіла в трагедії: він
						запровадив другого актора, що сприяло посиленню драматичної дії,
						зменшив хорові партії. Йому приписують введення розкішних костюмів
						для акторів, масок, котурнів, вдосконалення сценічної апаратури.
					</p>
				</li>
				<li id="note10">
					<p>
						 Запровадження Софоклом третього актора сприяло урізноманітненню
						 драматичної дії і завершило розпочату Ecхілом справу перетворення
						 трагедії з ліричної кантати в дра­му, в центрі якої було зображення
						 людей, їх вчинків і кон­фліктів між ними. Нововведення Софокла
						 твердо прийнялось у грецькому театрі. Крім того, Софокл збільшив
						 склад хору в трагедії з 12 до 15 чоловік.
					</p>
				</li>
				<li id="note11">
					<p>
						<b>Сатирівське дійство</b>, тобто сатирівська драма,— коміч­на п’єса
						на міфологічний сюжет, в якій виступав хор, що скла­дався з сатирів —
						демонів плодючості, яких античні греки уяв­ляли соб| як
						напівлюдей-напівкозлів, із загостреними, подібними до козячих,
						вухами, козячим хвостом і тупим, задертим носом. Сатирівську драму
						ставили після трагедії, щоб на святі Діоніса викликати веселий
						настрій, пом’якшити велике враження від трагедійної вистави веселим
						фарсом з жартівливими розмова­ми, піснями, танцями. Єдиною драмою
						сатирів, яка повністю збереглася до наших часів, є «Кіклоп»
						Евріпіда. Крім того, до нас дійшли значні уривки «Слідопитів»
						Софокла. З міфоло­гічних персонажів частіше від інших у сатирівській
						драмі ви­ступав Геракл, слабі сторони якого (наприклад
						ненажерливість) служили темою для веселих жартів. Сатирівська драма
						явля­ла собою щось середнє між трагедією та комедією.
					</p>
				</li>
				<li id="note12">
					<p>
						 <b>Хореїчний тетраметр</b> — вірш, що складається з чоти­рьох
						 подвійних стоп, тобто восьми хореїв (трохеїв), поділених цезурою
						 на два диметри (двомірники): <nobr>—U—U —U—U||</nobr>,
						 <nobr>—U—U —U—U</nobr>. Хореїчний (трохеїчний) розмір характерний
						 для танкового ритму. В «Риториці» Арістотель вказує на те, що хорей
						 найбільше підходить для танцю. Спочатку діалогічні частини трагедії
						 писались хореїчним тетраметром (восьми­стопним віршем). З розвитком
						 драматургії за діалогічними ча­стинами закріпився остаточно ямбічний
						 триметр, який найбіль­ше відповідав розмовній мові.
					</p>
				</li>
				<li id="note13">
					<p>
						 Про <b>епісодії</b> Арістотель веде мову у розділі IX.
					</p>
				</li>
			</ol>

		</aside>
	</body>

</html>
