<!doctype html>
<html class="no-js" lang="uk">

<head>
	<meta charset="utf-8">
	<title>bebyx: Поетика Арістотеля (Розділ І)</title>
	<meta name="description" content="Читати онлайн Поетику Арістотеля: Розділ І.">
	<meta name="author" content="Арістотель">
	<meta name="keywords" content="поезія, драма, класика, філософія">

	<meta name="viewport" content="width=device-width, initial-scale=1">
	<link rel="apple-touch-icon" href="icon.png">
	<link rel="stylesheet" href="../../main.css">
</head>

<body>
<h1>I</h1>
<p><sub>1447 а</sub> Про поетичне мистецтво взагалі та про його види, про значення кожного з них, про те, як треба складати фабули, щоб поетичний твір вийшов добрим, із
скількох і яких частин має такий твір складатися
і т. ін., — про це ми й будемо говорити. Почнемо,
природно, з найголовнішого.</p>

<p>Суть епічної і трагічної поезії, комедії та поезії дифірамбічної<sup>[<a href="#note1">1</a>]</sup>, а також більшої частини флейтової і кіфаристичної музики<sup>[<a href="#note2">2</a>]</sup>, власне кажучи, полягає в наслідуванні<sup>[<a href="#note3">3</a>]</sup>. Відрізняються ж вони одна від одної трьома рисами, а саме: чим, що і як наслідують, а це не одне і те ж саме.</p>

<p>Подібно до того, як дехто наслідує багато речей,
відтворюючи їх — одні в барвах і формах, інші голосом, завдяки майстерності або практичним навикам, —
так і в щойно згаданих мистецтвах провадиться наслідування в ритмі, слові, в мелодії, — нарізно або
разом.</p>

<p>Так, флейтова та кіфаристична музика, а також інші споріднені мистецтва, як, наприклад, гра на сопілці, користуються тільки мелодією і ритмом. Самий лише ритм без мелодії використовують танцюристи<sup>[<a href="#note4">4</a>]</sup> бо вони якраз ритмічними рухами відтворюють і характери, і почуття, і дії.</p>

<p><sub>1447 в</sub> А мистецтво, яке вживає тільки слово без розміру чи з метром (або поєднуючи при цьому розміри поміж собою, або користуючись якимсь одним із них), залишається й досі без певного визначення. Адже ми не маємо спільної назви ні для мімів Софрона й Ксенарха<sup>[<a href="#note5">5</a>]</sup> і сократівських розмов<sup>[<a href="#note6">6</a>]</sup>, ні для творів, написаних ямбічним триметром<sup>[<a href="#note7">7</a>]</sup>, елегічним<sup>[<a href="#note8">8</a>]</sup> чи якимось іншим розміром; тим-то деякі люди, пов’язуючи поетичну творчість з віршовим розміром, називають одних елегіками, інших епічними поетами, даючи їм назви не по суті їх творчості, а відповідно до віршового розміру. І навіть якщо хтось напище віршем твір з медицини або з фізики, то й його, звичайно, назвуть поетом, тоді як у Гомера<sup>[<a href="#note9">9</a>]</sup> і Емпедокла<sup>[<a href="#note10">10</a>]</sup> нічого спільного, крім розміру, немає, тому першого справедливо називати поетом, а другого — скоріше природознавцем. На цій же підставі доведеться називати поетом і того, хто створить лише суміш усяких розмірів, як от Херемон<sup>[<a href="#note11">11</a>]</sup>, що написав свою рапсодію «Кентавр», змішавши в ній різні розміри. Але досить про це.</p>

<p>Є види поезії, які користуються всім зазначеним вище — і ритмом, і мелодією, і розміром, наприклад, дифірамбічна поезія, номи<sup>[<a href="#note12">12</a>]</sup>, трагедія і комедія. Різниця між ними полягає в тому, що перші дві використовують усе це разом, а інші — частинами. Ось такі відмінності щодо засобів зображення існують, на мій погляд, поміж різними видами мистецтв.</p>

</body>

<nav><a href="../poetyka.html">Зміст</a> — <a href="#">Наступна сторінка</a></nav>

<h2>Примітки</h2>

<ol>

	<li id="note1"><p><b>Дифірамб</b> — урочиста пісня-гімн на честь бога плодю­чості і вина Діоніса-Вакха. Виконував її хор при участі заспівува­ча, вишикуваний у формі кола круг вівтаря, співаючи і танцю­ючи під акомпанемент авлів (флейт). Творцем дифірамба для
хору стародавні греки (Геродот, 1—23) вважали лесбосця Арі-
она, поета VII ст. до н. е.; насправді ж дифірамб, як один із видів усної народної творчості, виник задовго до нього. З ча­сом дифірамбічні хори почали виконувати пісні не лише про Діоніса, але й про інших богів. У нашій мові дифірамб означає перебільшену похвалу.</p>
<p>Арістотель дає перелік різних видів літературної творчості (епос, трагедія, комедія, дифірамбічна поезія) замість того, щоб просто сказати: красне письменство, тому що у Стародавній Греції не було загальної назви для художньої літератури.</p></li>
	<li id="note2"><p><b>Флейтова музика</b>, або авлетика (від гр. слова «флейта»). Флейта була найбільш улюбленим духовим інструментом у Стародавній Греції.</p>
	<p><b>Кіфаристична музика</b>, або кіфаристика,— мистецтво гри на кіфарі. Кіфара, або формінга, та ліра були найбільш популяр­ні струнні музичні інструменти стародавніх греків. Взагалі, му­зична освіта становила невід’ємну складову частину виховання кожного грека, причому поняття музики розумілось дуже широко: музика в широкому розумінні охоплювала тонічне мисте­цтво, танець і навіть поезію. Музика в античній Греції перебувала в тісному зв’язку з літературою: під акомпанемент формінги (кіфари) виголошували епічні поеми старогрецькі аеди, на флейті акомпанували при виконанні дифірамбів і хорових
частин трагедій, від ліри одержала назву лірика, тому що у
супроводі ліри виконувались ті твори, які тепер називаються
ліричними. Тому Арістотель надає музиці такого ж значення
в процесі пізнання дійсності, як і літературі.</p></li>
	<li id="note3"><b>Наслідування</b> — наріжний камінь естетики Арістотеля. Арістотель розглядає художню творчість як наслідування дій­сності. Ширше про це див. у вступ, статті.</li>
	<li id="note4"><p>Танцювальне мистецтво (орхестика) у Стародавній Гре­ції стояло на високому рівні. Арістотель, визначаючи танець як мистецтво ритмічного руху, має на увазі сценічний танок, який за допомогою хореографічної виразності (руху, жестів, міміки) може створити художні образи, або, як він каже, «ха­рактери, почуття і дії». У пізніші часи в Греції досягає висо­кого розвитку пантоміма (балет). Бальні танці як засіб това­риської розваги в античні часи не були відомі.</p></li>
	<li id="note5"><p><b>Мім</b> — комедійний жанр старогрецького театру. Спо­чатку мім (досл. «наслідування», тобто «сценка з натури») — це побутова сценка, що її імпровізували учасники обрядових ігор під час хліборобських свят. Основоположником літератур­ного сценічного міма був сіцілієць Софрон із Сіракуз (V ст.
до н. е .); його син Ксенарх (IV ст. до н. е.) продовжував
справу батька. їх міми являли собою реалістично-гумористичне зображення характерних рис представників різних соціальних верств грецького суспільства і людей різних професій. Вико­нувались міми в супроводі співу, танцю і акробатичних номерів. Були вони написані дорійським діалектом у прозаїчній формі. Відзначались жвавим діалогом, дотепними репліками, комічни­ми ситуаціями, застосуванням міміки тощо. Донедавна були відомі тільки цитати з творів Софрона. У 1933 р. було знайдено значний зв ’язний урйвок з його міма під заголовком «Жінки, які твердять, що вони виганяють богиню». Уривок цей являє собою сатиру на чародійство.</p></li>
	<li id="note6"><p><b>Сократівські розмови</b> — прозаїчні твори, побудовані у вигляді діалога, улюбленої манери афінського філософа Со­крата (V ст. до н. є.). Діалог як жанр філософської літератури сформувався в школі Сократа. Найбільш відомі діалоги — це твори Ксенофонта і Платона, в яких головною дійовою особою виступав Сократ.</p></li>
	<li id="note7"><p><b>Ямб</b> — двоскладовий віршовий розмір, в якому перший склад короткий, другий довгий: U—́</p>
	<p><b>Ямбічний триметр</b> («тримірник») — вірш, який складаєть­ся з трьох віршових одиниць («метрів»), по дві стопи у кож­ній: U—́U—́|U—́U—́|U—́U—́, тобто із шести ямбів. Його походження фольклорне. Ямбічний розмір характерний для
глузливих і викривальних пісень, які виконувалися під час зем­леробських свят родючості, де панували розгул, суперечки, ли­хослів’я. Сатирична риса народного ямба збереглася і в літе­ратурному ямбічному жанрі, який був засобом висловлення особистих почуттів і настроїв, знаряддям полеміки у громад­ських і приватних справах.</p></li>
	<li id="note8"><p><b>Елегічний розмір</b>, або елегічний дистих, — двовірш, який являє собою сполучення дактилічного гекзаметра і пентаметра.</p>
	<p>Гекзаметр («шестимірник») складається з шести дакти­лічних стоп —́UU —́UU —́UU —́UU —́<u>U</u>, в яких дактиль, трискладова стопа (довгий і два короткі —́UU міг
бути замінений спондеем, двоскладовою стопою (два довгі склади —́ —), але остання стопа завжди була двоскладова
(спондей або трохей).
	<p>Пентаметр («п’ятимірник») мав таку схему:
—́UU —́UU—́||—́UU —́UU—́, тобто складався з
двох однакових частин, поділених цезурою (ритмічною паузою), в кожній частині були два дактилі та один довгий склад.</p>
<p>Дистихом елегічним користувалися такі старогрецькі елегіки, як Каллін, Тіртей, Архілох, Мімнерм, Феогнід та багато інших.</p></li>
	<li id="note9"><p><b>Гомер</b> — напівлегендарний старогрецький поет, найвидатніший представник героїчного епосу, автор славнозвісних поем «Іліада» і «Одіссея». Його життя датують приблизно VIII ст. до н. е. Українською мовою Гомера перекладали С. Руданський, П. Ніщинський (П. Байда), В. Самійленко, Леся Укра­їнка, Ів. Франко, О. Потебня, А. Білецький, Борис Тен.</p></li>
	<li id="note10"><p><b>Емпедокл</b> — старогрецький філософ-матеріаліст (V ст. до н. е.), уродженець Сіцілії. Своє філософське вчення він ви­клав у поемі «Про природу». Через те Арістотель називає його «фісіологом» (по-грецьки риаід — природа), тобто природо­знавцем. Основою всіх природних явищ Емпедокл вважав чо­тири елементи: вогонь, повітря, воду і землю. Він писав також твори на медичні теми і риторичні трактати. Своєю поемою «Про природу» Емпедокл вплинув і на великого римського поета-філософа Т. Лукреція Кара, автора філософської поеми «Про природу речей». Від творів Емпедокла збереглися фраг­менти. Вміщені вони в книзі: Л у к р е ц и й , О природе вещей,
т. II, изд, АН СССР, 1947.</p></li>
	<li id="note11"><p><b>Херемон</b> — афінський поет-трагік IV ст. до н. е. За свідченням Арістотеля («Риторика», кн. III, розд. 12), його твори були призначені не для постановки на сцені, а для чи­тання вголос. Твір Херемона «Кентавр» був напівепічний, напівліричний з використанням різних віршових розмірів, що бу­ло порушенням загальноприйнятих норм, тому що за певними
літературними жанрами закріпився певний віршовий розмір.
Наприклад, для епопеї характерним був гекзаметр, для елегії — дистих елегійний, для трагедії — ямбічний триметр тощо. З творів Херемона збереглися лише фрагменти.</li>
	<li id="note12"><p><b>Номи</b> — культові пісні-гімни, виконувані на релігійних святах під акомпанемент кіфари, побудовані за певною схемою (звичайно складалися із семи частин). Творцем номів антична традиція вважала Терпандра, уродженця острова Лесбос, який творив у Спарті в VII ст. до н. е.</p></li>
</ol>

</html>
